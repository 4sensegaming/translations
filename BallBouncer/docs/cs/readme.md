% Ball Bouncer - dokumentace

V této nápovědě se dozvíš, jak se ovládají všechna menu a obrazovky hry, a také
do detailu, jak se Ball Bouncer hraje. Pokud na to chceš přijít bez pomoci,
doporučujeme rovnou se podívat do tabulky klávesových zkratek.

## O hře

### Stručný popis

Ball Bouncer je jednoduchá arkádová hra, kterou je ale těžké zvládnout a která
prověří tvoje reflexy a trpělivost.

Jsi vyzbrojen/a pořádnou pálkou a tvým úkolem je trefovat se v těch správných
chvílích do míče a udělat tak z jeho bláznivého poletování promyšlenou taktiku
ničení předmětů.

Dokážeš ale opravdu uvažovat dopředu, když se všude kolem tebe rozbíjejí hrnky,
misky, skříně a televize?

Nepředvídatelné odrazy míče dokážou vyvolat vzrušující řetězové reakce, takže
před sebou budeš mít stále nějakou výzvu a tvůj styl hraní se bude neustále
měnit.

Ball Bouncer ti dává svobodu najít si vlastní strategii pro dosažení co
nejvyššího skóre s pomocí nejrůznějších schopností, funkcí a vylepšení, která si
můžeš odemknout a potom postupně vylepšovat v obchodě. Dokážeš překonat svoje
předchozí skóre? Na konci každé hry se získané body převedou na mince. Utrácej
je s rozvahou!

Jsi připraven/a vydat se cestou metodického, a přitom chaotického ničení? Pusť se
do toho!

### Systémové požadavky

64-bitová Windows 10 nebo novější.

64-bitové Ubuntu 22 nebo novější.

### První kroky

Při prvním spuštění hry si musíš vybrat jazyk. Poté se zobrazí uvítací obrazovka.
Až si vybereš jazyk, začne hrát naše logo. To můžeš přeskočit klávesou enter. Až
ho přeskočíš nebo až dozní, dostaneš se do hlavního menu hry. Doporučujeme dobře
se s ním obeznámit. Pokud se chceš seznámit s jednotlivými zvuky hry a zjistit,
co znamenají, musíš v hlavním menu vybrat položku "Nastavení" a poté na kartě
"Obecné" kliknout na příslušné tlačítko. Na kartě "Zvuk" si můžeš upravit
hlasitost hudby a zvuků nebo změnit režim přehrávání zvuků ve stereu. Na kartě
"Chování" můžeš mimo jiné vypnout některá zvuková upozornění. Příslušnými
tlačítky na kartě "Obecné" můžeš smazat veškerý dosavadní postup hrou nebo
obnovit výchozí nastavení. Na příslušné kartě si můžeš také nastavit vlastní
klávesové zkratky nebo obnovit ty výchozí.

Pokud se ti nelíbí zvuk míče, dá se změnit v nastavení na kartě "Zvuk". Máš na
výběr z pěti možností. Můžeš to udělat i přímo během hry tak, že otevřeš
nastavení z menu Pauza. Zvuk míče se změní, jakmile hru zase odpauzuješ.

### Navigace

Ve všech menu se pohybuješ šipkami nahoru a dolů. Enterem potvrzuješ vybranou
položku. Klávesami Home a End přeskočíš na první nebo poslední položku menu.

Na obrazovkách Nastavení, Obchod, Profil a dalších se pohybuješ klávesami tab a
shift+tab dopředu a dozadu. Enterem nebo mezerníkem aktivuješ vybraný prvek. V
seznamech se pohybuješ šipkami nahoru a dolů. Šipkami měníš i hodnoty posuvníků.
Z jedné karty na druhou se přepneš šipkou doleva nebo doprava.

Na obrazovce Obchod si můžeš enterem na vybrané položce otevřít referenční
informace, které tuto položku popisují. Ve svém profilu na kartě "Statistiky"
můžeš stisknutím enteru na libovolné položce seznamu získat odměnu, pokud je pro
tuto položku zrovna dostupná. Klávesovou zkratkou ctrl+C zkopíruješ obsah
položky do schránky. Na kartě "Schopnosti" můžeš po kliknutí na položku získat
podrobné informace o dané schopnosti.

Všechna menu a obrazovky kromě hlavního menu a menu s výsledky poslední hry se
dají zavřít klávesou escape.

## Průběh hry

### Režim Tréninku

Hra má tréninkový režim, ve kterém můžeš strávit neomezeně dlouhou dobu a kde
jsou vypnuté všechny penalizace. V tomto režimu se bude přehrávat příslušný
zvuk, který si můžeš poslechnout v menu Seznámení se zvuky, vždycky, když můžeš
míč úspěšně odpálit. Tento zvuk se začne ozývat, teprve až se míč alespoň jednou
odrazí od podlahy. Díky tomu se postupně můžeš naučit vycítit správný moment pro
dokonalou trefu. V režimu tréninku se neshromažďují žádné herní statistiky ani
nezískáváš body. Během tréninku můžeš klávesou F2 otevřít obrazovku Režim
tréninku. Zde si můžeš nastavit rychlost obnovení síly úderu a úrovně
jednotlivých schopností (pokud je máš) podle svých představ. Přípustný rozsah
těchto úrovní je od 1 do úrovně, kterou máš aktuálně odemčenou. Klávesou F1
okamžitě vynuluješ prodlevu před dalším použitím u všech schopností najednou.

Tyto klávesy lze měnit v konfigurátoru klávesových zkratek.

### Jak hrát

Po výběru možnosti "Spustit hru" v hlavním menu začne odpočítávání. Poté budeš
moct ovládat postavu. Na začátku hry se postava nachází ve středu hrací plochy.
Pohybuješ s ní šipkami doleva a doprava. Na začátku hry je kamera nastavená na
pohled ze středu hrací plochy, můžeš ji ale klávesou V kdykoli přepnout do
pohledu z pozice postavy a zpět. Klávesa C přehraje zvuk z místa, kde se postava
právě nachází, pokud jsi zrovna v pohledu ze středu plochy. V pohledu z pozice
postavy se zvuk naopak vždy přehrává ze středu plochy. To ti pomůže udělat si
lepší představu o tom, kde se tvoje postava nachází, když se zrovna snažíš
odpálit míč. Levým nebo pravým shiftem nastavíš směr, kterým se postava dívá.
Při pohybu se směr otočení postavy mění automaticky.

Míč musíš nejdřív hodit, aby se na ploše objevil. To provedeš klávesou F. Až se
míč ocitne na ploše, uslyšíš tón, který se bude pohybovat doleva a doprava, což
znázorňuje pohyb míče ve vodorovném směru. Bude se měnit i výška a hlasitost
tónu, což znázorňuje pohyb míče ve svislém směru. Tišší a vyšší tón znamená, že
se míč pohybuje směrem nahoru. Naopak hlasitější a hlubší tón znamená , že míč
padá.

Existují dva typy hodu:

+ Normální: Provedeš ho klávesou F. Míč začne létat obloukem ve směru, kterým je
postava otočená.
+ Hod přímo nahoru: Provedeš ho podržením klávesy alt a současným stisknutím
klávesy F. Míč začne létat podél svislé osy, ale zároveň se bude mírně
pohybovat i podél vodorovné osy ve směru, kterým je postava otočená.

Cílem hry je zničit co nejvíc předmětů a získat za ně body. Míč má vždy tendenci
padat a ty ho musíš pálkou odpálit zpátky nahoru.

Míč můžeš odpálit dvěma způsoby:

+ Samotným mezerníkem: Tímto úderem dáš míči silný horizontální impuls ve směru,
kterým je otočená postava.
+ Podržením altu a současným stisknutím mezerníku: Tímto úderem dáš míči silný
vertikální impuls, takže si udrží vodorovný směr letu bez ohledu na to, kterým
směrem je právě otočená postava.

Míč můžeš odpálit pouze v jeho blízkosti. Po každém máchnutí pálkou se postavě
postupně obnovuje síla úderu. Po jejím úplném obnovení se ozve upozornění, jehož
zvuk si můžeš poslechnout v menu seznámení se zvuky. V Nastavení na kartě
"Chování" můžeš také přepínat zvukový signál úspěšného odpálení míče.

Měl/a by ses snažit, aby každá trefa byla dokonalá, protože za takovou trefu
získáš bonusové body. Dokonalá trefa je takový úder, při kterém se míč odrazí od
podlahy jen jednou. Za druhý a každý další odraz body ztrácíš. Čím častěji se
míč bude odrážet od podlahy, tím víc bodů ztratíš. Proto se vždycky snaž míč co
nejrychleji odpálit zpátky nahoru. Ani dlouhé stání na jednom místě se
nevyplácí, protože pokud se deset nebo víc vteřin nepohneš, postupně přicházíš o
tím víc bodů, čím déle se nehýbeš. Na začátku hry nedrž míč dlouho v rukou,
protože každá vteřina, kdy není v pohybu, vede k další postupně vzrůstající
penalizaci. Totéž platí, i když míč chytíš. Penalizaci dostaneš i za pátý a
každý další úder pálkou mimo míč. Za náraz míče do předmětu, stejně jako za
zničení předmětu, body naopak získáváš. Pokud se míč odrazí od stropu, získáš
bonusové body. Po srážce míče s předmětem nebo po zničení předmětu se začne
počítat bodovací série. Nárazy do předmětů a zničení předmětů jsou dvě
samostatné série. Každý další náraz nebo zničení v řadě za sebou dává víc bodů.
Pokud ale série nepokračovala po dobu šesti vteřin nebo déle, vynuluje se. Totéž
platí, když se míč odráží od stropu. A konečně, série se začne počítat i při
dokonalé trefě. Za každou další dokonalou trefu v řadě získáš mnohem víc bodů
než za tu předchozí. Pokud se míč odrazí od podlahy víckrát než jednou, série
skončí a budeš ji muset začít znovu. Zničené předměty budou padat na zem a
vydávat při tomhlasité zvuky, což může být časem celkem nepříjemné a tím spíš
přispívat k už tak slušnému chaosu.

Během hry můžeš sledovat nejen celou hrací plochu, ale i přímo pohyb míče. Tento
režim aktivuješ podržením klávesy G. Režim sledování míče je aktivní, dokud tuto
klávesu držíš, a ukončí se, jakmile ji pustíš. Hru můžeš kdykoli zapauzovat
klávesou escape. V tom případě se zobrazí menu Pauza, kde můžeš zjistit
zbývající čas do konce hry, dosavadní skóre a další informace. Z menu Pauza
můžeš také otevřít nastavení nebo hru ukončit. Případně si můžeš čas zbývající
do konce hry zobrazit klávesou T a aktuální skóre klávesou P přímo během hry.

Pokud tvoje skóre klesne na mínus tisíc, hra skončí předčasně. Nepřibydou ti
žádné mince, ale o nic jiného nepřijdeš. Jedna hra za normálních okolností trvá
pět minut. Tuto dobu lze prodloužit, když si zvýšíš úroveň aury času na
obrazovce Profil. Až hra skončí, začne se přehrávat zvuková animace přičítání
mincí, kterou můžeš přeskočit enterem. Poté se otevře menu s výsledky hry, kde
zjistíš, kolik bodů a mincí jsi nakonec získal/a. Až toto menu enterem zavřeš,
může se zobrazit oznámení o dostupné odměně za dosažení určitého statistického
milníku. Zobrazování menu s výsledky hry a oznamování dostupných odměn můžeš
vypnout v nastavení na kartě "Chování".

Časem narazíš na určité speciální schopnosti, které jsou plně popsány přímo ve
hře. Pokud budeš chtít během hry některou z nich použít, musíš si ji uložit do
jednoho z deseti dostupných slotů. To můžeš udělat ve svém profilu na kartě
"Schopnosti". Ve hře pak slot vybíráš klávesami 1 (první slot) až 0 (desátý
slot).

V obchodě si můžeš odemknout mechaniky výskoku a chycení míče. Tyto dvě mechaniky
jsou ve hře také plně popsány, včetně kláves, kterými se ovládají. Ty jsou
uvedeny i v tabulce klávesových zkratek.

### Mapa předmětů

Mapa předmětů funguje ve všech režimech hry. Otevřeš ji klávesou M. Zobrazí se na
ní všechny předměty, které se nacházely na hrací ploše ve chvíli, kdy se mapa
otevřela. Šipkami pohybuješ kurzorem po mapě. Při pohybu kurzoru se budou ozývat
krátké zvuky z pozice, kde se nacházejí jednotlivé předměty, a bude oznamován i
jejich typ. Oznamování typu předmětů vypneš klávesou F1. Klávesou F2 můžeš
přepínat režim pohybu kurzoru.

Existují dva režimy pohybu kurzoru:

- Volný pohyb: Kurzor se bude po mapě pohybovat libovolným směrem, vždy o jedno
políčko. Při volném pohybu bude kurzor procházet i přes prázdná políčka, která
jsou indikována vlastním zvukem.
- Pohyb po předmětech: Kurzor se bude pohybovat pouze z jednoho předmětu na
druhý. Pohybem doprava nebo doleva se přesouváš po předmětech ve stejném řádku
ve vodorovném směru. Pohybem nahoru nebo dolů se kurzor přesune na nejbližší
předmět ve svislém směru a přeskočí prázdné řádky.

Kromě samotného kurzoru je na mapě vyznačen i pozorovací bod, který se nachází
uprostřed vodorovné osy a lze s ním vertikálně pohybovat. Všechny zvuky předmětů
se budou přehrávat vzhledem k tomuto bodu. Pozorovací bod můžeš přesouvat pomocí
kláves W - nahoru - a S - dolů. V takovém případě se přehraje zvuk s proměnlivou
výškou podle polohy pozorovacího bodu, abys měl/a lepší představu, kde se bod na
ose právě nachází.

Stiskem klávesy O zjistíš, kolik předmětů je v daném okamžiku na ploše.

Všechny uvedené klávesy si můžeš přenastavit v konfigurátoru klávesových zkratek.

### Nahrávání hry

Hru můžeš nahrávat a výsledné nahrávky si pak pouštět ve vestavěném přehrávači
přímo ve hře.

Důležité: V režimu tréninku nahrávání nefunguje.

Chceš-li začít nahrávat, ujisti se, že je zaškrtnuté políčko "Nahrávat hru" na
obrazovce výběru režimu hry. Nahrávání se spustí hned po úvodním odpočítávání.

V nastavení na kartě "Nahrávání" si můžeš vybrat, jestli se má nahrávka ukládat
každých 30 vteřin a jestli se má nahrávání ukončit při zapauzování hry.

Pokud si budeš chtít některou nahrávku pustit, vyber příslušnou položku v hlavním
menu hry. Poté v menu Nahrávky zvol požadovanou nahrávku a stiskni enter. Po
načtení nahrávky se otevře přehrávač.

Ovládání přehrávače:

- Přehrávání spustíš, zapauzuješ nebo odpauzuješ mezerníkem.
- Budeš-li chtít upravit hlasitost, šipkou nahoru ji zvýšíš a šipkou dolů snížíš.
Hlasitost přehrávání nahrávky lze zvýšit až na dvě stě procent.
- Pro přetočení nahrávky o 5 vteřin stiskni šipku doprava - vpřed - nebo doleva -
vzad. Pokud zároveň se šipkou podržíš control, přetočíš nahrávku o 30 vteřin.
- Klávesou T zjistíš, jak je nahrávka dlouhá a jak velká část už se přehrála.
- Přehrávání můžeš zastavit a vrátit se do menu Nahrávky klávesou escape.

Tvoje nahrávky se nacházejí ve složce recordings, kterou najdeš ve složce hry a
podsložce userData, a mají příponu .sgr. Soubor s nahrávkou můžeš v případě
potřeby přejmenovat a sdílet ho s ostatními hráči. Pokud si budeš chtít
poslechnout nahrávku někoho jiného, umísti ji do své složky recordings. Pak ji
uvidíš v menu Nahrávky.

## Klávesové zkratky

Všechny zde uvedené klávesy si můžeš přenastavit v nastavení klávesových zkratek.

### Základní

| Akce | Klávesa |
| :-- | :-- |
| Pohyb postavy doprava / doleva | Šipka doprava / doleva nebo klávesa D / A |
| Přehraje zvuk z pozice postavy | C |
| Otočení postavy doprava / doleva | Pravý / levý shift |
| Máchnutí pálkou (odpálí míč se silným horizontálním impulsem) | Mezerník, S nebo E |
| Máchnutí pálkou (odpálí míč se silným vertikálním impulsem) | Alt+mezerník, alt+S nebo R |
| Hození míče obloukem | F |
| Hození míče přímo nahoru | alt+F |
| Přepnutí kamery do režimu sledování míče | Podrž G |
| Přepnutí kamery do normálního režimu | Pusť G |
| Přepnutí kamery mezi pohledem z pozice postavy a pohledem ze středu hrací plochy | V |
| Výskok (pokud je tato mechanika odemčená) | Šipka nahoru nebo W |
| Chycení míče (pokud je tato mechanika odemčená) | Levý nebo pravý control |
| Výběr schopnosti v určitém slotu od 1 do 10 (pokud je v daném slotu nějaká schopnost uložena) | Klávesy 1 až 0 / numerická 1 až numerická 0 |
| Zrušení výběru schopnosti v daném slotu | Středník / numerický enter |
| Otevření mapy předmětů | M |
| Zjištění zbývajícího času do konce hry | T |
| Zjištění aktuálního skóre | P |
| Zapauzování hry | Escape |

### Režim Tréninku

| Akce | Klávesa |
| :-- | :-- |
| Vynulování prodlevy před použitím všech schopností | F1 |
| Nastavení úrovně schopností | F2 |

### Mapa předmětů

| Akce | Klávesa |
| :-- | :-- |
| Pohyb kurzoru | Kurzorové šipky |
| Posunutí pozorovacího bodu níž | S |
| Posunutí pozorovacího bodu výš | W |
| Přepnutí oznamování typu předmětů | F1 |
| Přepnutí režimu pohybu kurzoru | F2 |
| Oznámení počtu předmětů na mapě | O |

### Konfigurace klávesových zkratek

V Nastavení na kartě "Nastavení klávesových zkratek" si můžeš kliknutím na
příslušné tlačítko přizpůsobit všechny zkratky podle svých představ. Na
obrazovce konfigurátoru se nachází stromový seznam, v němž jsou na první úrovni
jednotlivé kategorie příkazů) a v nich pak samotné akce. U každé akce je seznam
s přiřazenými klávesovými zkratkami. Pomocí příslušných tlačítek můžeš do tohoto
seznamu zkratky přidávat nebo je z něj odebírat. Po stisknutí tlačítka Přidat
zkratku se otevře nová obrazovka obsahující čtyři seznamy, políčko pro nastavení
hlavní klávesy a nakonec tlačítka "Přidat" a "Zrušit". Každý seznam nastavuje
zvlášť jednu modifikační klávesu (alt, Windows, control nebo shift) a jsou v něm
4 volby: Nepoužívat, levá, pravá a obě). Chceš-li nastavit hlavní klávesu,
postupuj podle pokynů v políčku pro přiřazení klávesy, které následuje
bezprostředně za seznamem pro shift. Pokud chceš ve své zkratce používat pouze
modifikační klávesy, nech políčko pro hlavní klávesu prázdné. Po nastavení všech
potřebných parametrů klikni na tlačítko "Přidat". V rámci stejné kategorie jsou
zakázány duplicitní zkratky.

Svoji konfiguraci klávesových zkratek můžeš sdílet s ostatními hráči. Najdeš ji
ve složce userData a má název "keyConfig.json". Uživatel, se kterým ji sdílíš,
bude muset nahradit svoji konfiguraci v této složce tou tvojí. Přestože je
konfigurace uložená v otevřené podobě, není určena k ručním úpravám.

## Překlad hry do jiných jazyků

Pokud bys chtěl/a přeložit Ball Bouncera do svého rodného jazyka, navštiv prosím
[repozitář překladů sooslandia-games na
Githubu](https://github.com/sooslandia/translations)

Github jsme si vybrali proto, že nám umožňuje centralizovat všechny překlady na
jednom místě, automaticky ověřovat, že se hra s novým překladem spustí bez chyb,
konvertovat různé formáty překladů pomocí skriptů a udržovat strukturu uložených
dat v pořádku.

Pokud máš jakékoli potíže, kontaktuj nás a požádej o pomoc v Telegramové skupině,
na Discordu nebo e-mailem. Odkazy na výše uvedené hledej v sekci "Závěrem".

## Závěrem

Jsme rádi, že tě tento projekt zaujal, a doufáme, že se ti bude líbit. Nič a bav
se!

Přihlas se k odběru našeho [kanálu na Telegramu](https://t.me/sooslandia) nebo se
připoj k našemu [serveru na Discordu](https://discord.gg/8xcKB7dsDR), aby ti
chodily nejnovější zprávy o aktualizacích této hry i dalších zajímavých
projektech.

Připoj se ke [kanálu Chat](https://t.me/sooslandiadiscussion), kde se můžeš
podělit o svůj názor na hru, nahlašovat chyby nebo sdílet svoje nápady, stejně
jako na Discordu.

Pokud nepoužíváš Telegram ani Discord, můžeš nám [napsat
e-mail](mailto://contact@sooslandia.ru), ale nedokážeme zaručit, že ti odpovíme
rychle.

Měj se krásně! Sooslandia-games
